# Hiszpania. Ceny 2024 r. Andaluzja, Costa Tropical

## Czy Hiszpania jest droga? Przykładowe ceny

Hiszpania ogólnie nie jest drogim krajem. Andaluzja i Costa Tropical, czy Granada są bardzo atrakcyjne
także pod względem kosztów pobytu. Dotyczy to kosztów zakwaterowania, podróżowania, cen w barach i
restauracjach oraz w sklepach.

### Ile kosztuje pobyt w Andaluzji i Costa Tropical?

Dzień zaczyna się najczęściej od śniadania. W Hiszpanii śniadania jada się zwykle w barze, w drodze do
pracy, czy podczas spaceru. Pierwszy posiłek składa się z kawy z mlekiem oraz tostów, do wyboru: z
oliwą, pomidorami (pasatą), serem, szynką lub z kilkoma dodatkami. Taki zestaw kosztuje od 2 do 3 euro.
Jeśli jemy śniadanie w piekarni (panaderia), może nam przyjąć do głowy zakup bagietki do domu – ok.
0,9 euro (w markecie ok. 05-07 euro).

Inną wersją śniadania, raczej niedzielnego drugiego śniadania jest churro. To ciasto przypominające nieco
pączkowe, w formie długich węży wyciskanych ręczną maszyną na korbkę i smażonych w głębokim
oleju. Po usmażeniu tnie się je specjalnymi nożycami. Zjada się, mocząc kawałki w czekoladzie lub
kawie. Ten tradycyjny, bardzo popularny przysmak dostępny jest tylko w niektórych lokalach i w
określonych godzinach. Są też specjalne budki z churro. Zestaw churro plus czekolada kosztuje około 3
euro.

#### Almuerzo, czyli obiad

Śniadanie nie jest zbyt obfite, więc już około południa nadchodzi pora obiadowa. Turyści chętnie
korzystają z menu obiadowego, proponowanego przez większość lokali. To zwykle 2 dania plus deser i
kawa, koszt, najczęściej od 10 do 15 euro. Jeśli chcemy sami wybrać sobie, co będziemy jeść, wówczas
za danie głównie trzeba zapłacić od około 6 do 20 euro (z wyjątkami oczywiście). Przeciętna cena to
około 10 euro.

W porze kolacyjnej na ogół nie ma już zestawów dnia. Wybieramy dania z karty. Jeśli pominiemy drogie
lokale, obiad z winem, czy piwem zjemy bez problemu za około 15-20 euro, a nawet taniej. Trzeba tylko
dobrze się rozejrzeć, unikając miejsc „turystycznych”. Wszystko ma swoją cenę i zwykle jest to cena
odpowiednia. Nie ma potrzeby obawiać się „paragonów grozy”, ani też lokali „pułapek na turystów”,
przynajmniej na Costa Tropical, czy w Granadzie.

##### Street food i nie tylko

Między posiłkami też możemy zgłodnieć, ale na to też jest ratunek. W każdej miejscowości jest dużo
lokali oferujących fast-food. Najpopularniejsze to kebaby, w dodatku kebabownie czynne są niemal cały
czas. Kebab kosztuje około 4 euro, a fasfoodowy burger około 4,5 – 5,5 euro. Bardzo popularne są
bocadillos, czyli duże kanapki na zimno i na ciepło. Koszt 3-4 euro.

Czasami zjadłoby się dobrego hamburgera (z mięsem lub wegańskiego) albo pizzę. Bardzo dobry
hamburger kosztuje 10-13 euro, a duża pizza od 7 euro. Kawę pija się tu niemal jak wodę w upalne dni.
Najczęściej solo lub con leche (z mlekiem), kosztuje najczęściej od 1,1 do 1,5 euro.

###### Tapas

Clou żywieniowego programu, creme de la creme tutejszej gastronomii, najważniejsza atrakcja kulinarna
kraju to tapas. Nazwa pochodzi od przykrywki, którą nakrywano szklankę z napojem.
Jak to wygląda w praktyce. Zamawiamy w barze piwo, kieliszek wina, colę, wodę, czy sok. Do napoju
dostajemy gratis mały posiłek. Może to być bułka z kotletem schabowym i trochę frytek, mała porcja
paelli, tortilla, mini burger, gulasz z frytkami, owoce morza i mnóstwo innych rzeczy z lokalnej kuchni.
Każdy lokal ma swoje specjalności.

W większości podają wszystkim to samo, w wielu lokalach sami wybieramy tapas z listy. Taki zestaw
kosztuje od 2,5 do 3 euro. Wyjście na tapas, wędrówka od baru do baru to popularny sposób spędzania
czasu w mieście. Po 2-3 drinkach można być naprawdę najedzonym, niejako przy okazji. Tapas nie podaje
się do kawy i mocnych alkoholi ani koktajli.

Niestety, w wielu, zwłaszcza turystycznych, miejscach za tapas trzeba płacić dodatkowo, bądź występuje
on w postaci czipsów i oliwek. Ale nie w prowincji Granada, nie na Costa Tropical. Tu tapas to świętość.
Tak bardzo, że mimo kryzysów, pandemii, inflacji cena utrzymuje się od dwóch lat (tyle czasu korzystam
stale), z niewielką korektą około 20 centów w górę.

**Ceny w sklepach**

W każdej nawet niewielkiej miejscowości jest zwykle kilka marketów, są to najczęściej: Dia, Mercadona,
Coviran, Carrefour, Lidl. Sklepy te czynne są 6 dni w tygodniu od 9 do 21.30, bez przerw w czasie dnia
(oprócz Covirana).

We wszystkich tych sklepach warto polecić marki własne, są to produkty dobrej jakości i sporo tańsze od
„markowych”.

Przykładowe ceny:

woda (1,5 l) – ok. 0,7 euro
coca – cole (i podobne) – puszka – 0,8 euro, butelka 2 l – 2,2 euro
napoje „niefirmowe” – ok. 0,4 euro za puszkę, ok. 1 euro za 1,5 l.
ser żółty – paczka 200 gr – ok. 2 euro
szynka – 200 gr – ok. 2 euro
tortilla (dla 2 osób) – ok. 2,2 euro
makaron spaghetti – 0,8-1,5 euro
czekolada mleczna (100 gr) – 0,9-1,7 euro
mleko (karton litrowy) – ok. 1 euro
chleb – 1-2 euro
masło (kostka) – 2,2 euro
jogurt (1 litr) – ok. 1-1,5 euro

chipsy – 1-2,5 euro
piwo (0,3 l) – 0,7-1 euro
piwo (1 l) – ok. 1 euro
dobre wino – od ok. 3-4 euro za butelkę
whisky (klasy Ballantines) – ok. 12 euro za 0,7 l
brandy Jerez – od 6 euro za 0,7 l
gin Larios (dobry hiszpański) – ok. 10 euro za 0,7 l

Ryby i owoce morza

Najlepiej kupować w lokalnych sklepach rybnych (pescaderia) albo w Mercadonie

Przykładowe ceny:

sardynki – ok. 3-5 euro za kg
makrele – ok. 5 euro kg
dorady – ok. 6-11 euro za kg
mule – ok. 4 euro za kg
krewetki gotowane – ok. 8 euro za kg

Owoce i warzywa

Najlepiej kupować je w warzywniakach (fruteria) są lepsze i tańsze niż w marketach oraz w większości
lokalne. Ceny zależą od sezonu.

Przykładowe ceny:
ziemniaki – ok. 1,3-1,9 euro za kg
pomarańcze – 0,8-2 euro za kg
banany – ok. 1,5 euro kg
pomidory – 1-2 euro kg
awokado – 3-5 euro kg
jabłka/gruszki – 2-3 euro kg
truskawki (w sezonie) – 2-3 euro za kg
mango – 2-4 euro za kg

ZDJĘCIA:
![This is an image](/img/oliwa.jpg)
![This is an image](/img/wino.jpg)
![This is an image](/img/menu.jpg)
![This is an image](/img/tapas.jpg)
![This is an image](/img/owoce.jpg)