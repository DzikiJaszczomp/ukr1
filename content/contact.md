---
title: "Welcome"
subtitle: ""
date: 2023-12-02T13:49:50+10:00
images: ["img/prospekt2.JPG"]
tags: ""
draft: false
---
# Wyjazdy do Ukrainy w czasie wojny

Jechać? Nie jechać? Które miejsca w Ukrainie są bezpieczne? Czy podróż jest etyczna?

**Czy jechać turystycznie do Ukrainy w czasie wojny?**

Dla wielu podróż turystyczna do Ukrainy w czasie wojny wydaje się niedorzeczna. Nie dla wszystkich
jednak, w 2023 r. Ukrainę odwiedziło ponad 200 tys. Polaków, jeszcze więcej było Rumunów i
Mołdawian. Łącznie przybyło tego kraju w 2023 około 2,5 mln turystów zagranicznych, o prawie pół
miliona więcej niż rok wcześniej.

Wielu z nas, zwłaszcza bywalców i sympatyków Ukrainy tęskni do tych wyjazdów, zaraz jak tylko wojna
się skończy... Ale wojna się nie kończy. Jechać więc, czy nie? Czy to jest bezpieczne? Czy to jest etyczne?
Odpowiedź na te pytania nie jest jednoznaczna. Sam jestem bywalcem Ukrainy, byłem we Lwowie
stosunkowo niedawno, gdy wyszła moja książka: „Smaki Lwowa”. Pojechałem tam podziękować i
wręczyć egzemplarze publikacji ludziom, którzy pomogli mi napisać tę książkę. Lwów czasów wojny jest
niemal taki sam, jak przed jej wybuchem, wszystko działa, powstały nawet nowe knajpy. Niemal, bo czuć
w powietrzu tę wojnę, choć nie bezpośrednio.

Był to jednak wyjazd, który można określić jako służbowy, uzasadniony, a turystyka? Jestem
przeciwnikiem turystyki wojennej, tego zjawiska nazywanego też: „dark tourism”. Chodzi tu o podróże
do miejsc wyzwolonych od rosjan (pisownie nieprzypadkowa). Są biura, które w tym się specjalizują. Za
przemawia jedynie fakt, ze znaczącą część przychodów wspomniane biura ofiarują wojsku. Oczywiście
mają mnóstwo argumentów, dlaczego warto, żeby świat zobaczył, etc. Dla miejscowych ludzi, ofiar tej
wojny, taka turystyka polegająca na podglądaniu ich nieszczęść jest trudna do zaakceptowania.
Pozostajemy jednak przy turystyce.

Według danych rządowej agencji VisitUkraine zagraniczni turyści najchętniej wybierali jako miejsce
wizyty Kijów, Odessę – tu chyba głównie Mołdawianie oraz Lwów, chętnie wybierany przez Polaków.

***Czy podróże do Ukrainy są bezpieczne?***

Ukraińcy sami mówią, że nie ma miejsc w pełni bezpiecznych. Jak sami widzimy, Kijów jest celem
ataków rosjan. Zagrożenie, jakie tam spotykamy, ma charakter terrorystyczny, a nie typowo wojenny (jaki
znamy z opowieści o II wojnie), bo taki też jest sposób działania ruskich bandytów. Patrząc na statystyki,
zagrożenie nie jest tak wielkie, jak spektakularne, ale jest.

Polskie ministerstwo spraw zagranicznych nie rekomenduje wyjazdu do Ukrainy. Jego brytyjski
odpowiednik uwzględnia pewne niuanse. Ogólnie rzecz biorąc, nie zachęca, ale wskazuje najbardziej
bezpieczne miasta w Ukrainie, czyli Lwów, Łuck, Równe i Żytomierz. Wielka Brytania odradza
zdecydowanie wyjazdy w rejony, znajdujące się w odległości 50 km od granicy z Białorusią lub przy
granicy z Rosją.

Z kolei według ukraińskich statystyk najbardziej bezpiecznymi w czasie wojny obwodami są: zakarpacki,
lwowski, wołyński, rówieński, iwano-frankiwski i żytomierski.

Czy są miejsca, o których możemy powiedzieć, że są całkowicie bezpieczne? Moim zdaniem w pełni
bezpieczna jest podróż między innymi w Karpaty, na Huculszczyznę i Zakarpacie. Rosjanom raczej nie
przyjdzie do głowy bombardowanie gór, Worochty, czy Truskawca.

**Turystyka w Ukrainie**

2,5 mln turystów zagranicznych w zeszłym roku (przed wybuchem wojny było to 14 mln), z czego milion
Mołdawian, trudno mówić o masowej turystyce zagranicznej. Masowa turystyka jednak w Ukrainie
istnieje, rozwija się w zachodniej części kraju, głównie we Lwowie i regionie lwowskim, Karpatach,
Zakarpaciu, Z tym że jest to turystyka wewnętrzna. Ludzie przyjeżdżają ze wschodnich i centralnych
części kraju, aby odpocząć, także od wojny, zagrożenia. Nie da się bez końca funkcjonować w ciągłym
stresie. Turystyczne statystyki z 2023 r. są podobne do tych z 2021 r.
Ten turystyczny ruch widać we Lwowie, gdzie hotele i lokale są pełne. Truskawiec funkcjonuje pełną
parą, podobnie karpackie ośrodki, w tym ośrodek narciarski Bukowel. Jak komentuje przedstawicielka
Visit Ukraine: w czasie wojny turystyka krajowa ratuje ukraińską gospodarkę. Dla wielu osób, które
przeżywają długotrwały stres wyjazd w góry czy podróż do Lwowa są wybawieniem. Wszystkie hotele i
kawiarnie w Ukrainie mają schrony na wypadek ataku rakietowego. Dysponują też generatorami prądu na
wypadek przerw w jego dostawach.

Taką turystykę chciałbym Państwu zaproponować, najbezpieczniejszą, jak się tylko da, wygodną, dobrze
zorganizowaną, bardzo kameralną. Turystykę etyczną, taką która wspiera Ukraińców, w tym wypadku
sam przyjazd tam jest ważniejszy niż pozostawione pieniądze. Ludzie, mimo wojny, chcą żyć
najnormalniej, jak tylko się da.

Mam propozycję dla ludzi ciekawych świata, przyjaciół Ukrainy i tych, co chcieliby nimi zostać,
wielbicieli Lwowa, kulinarnej przygody. Proponują wyprawy w miejsca, które znam doskonale: Lwów,
Kijów, Huculszczyzna (Karpaty). Odessę też znam i bardzo lubię, ale chyba jeszcze nie jest pora. Miasto
ma strategiczne położenie.

Moja filozofia podróżowania to pełna swoboda, bez szczegółowych grafików, ale z dobrą organizacją i
dobrym standardem zakwaterowania. Ważnym aspektem podróżowania są dla mnie kulinaria oraz
kontakty z gospodarzami.

Szczegółowe informacje znajdują się w kolejnym rozdziale. Zapraszam do zapoznania się z całą stroną,
jak również z moją książką Smaki Lwowa.

Nazywam się Piotr Janczarek. Przez wiele lat pracowałem jako dziennikarz, specjalizując się w tematyce
gospodarczej, podróżniczej i poradniczej. Byłem twórcą i przez 10 lat prowadziłem portal poradniczy
natemat.com.pl (do czasu kradzieży domeny przez spółkę Glob 360). Stworzyłem i przez 4 lata
prowadziłem też dwujęzyczny miesięcznik Polska i Ukraina, drukowany w Kijowie. W 2022 r. ukazała
się książka Wojna w Ukrainie. Kobiece historie, której byłem współtwórcą i pomysłodawcą. W zeszłym
roku nakładem wydawnictwa Lira ukazała się moja książka Smaki Lwowa, opowieść o mieście
historycznym i współczesnym.

Mogę o sobie powiedzieć, że jestem bywalcem Ukrainy i po części znawcą, zwłaszcza jeśli chodzi o
Lwów i Huculszczyznę.

Kontakt do mnie:

allpress.piotr.Janczarek@gmail.com

tel. +48 604 201 109

