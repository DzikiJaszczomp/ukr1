# Smaki Lwowa

## Kulinarny Lwów. Lwowska kuchnia. Knajpy Lwowa.

Gdyby ogłoszono konkurs na kulinarną stolicę Europy Środkowej, Lwów z powodzeniem mógłby
ubiegać się o to miano. Nowe restauracje otwiera się tu praktycznie co tydzień. Książki o lwowskiej
tematyce kulinarnej ukazują się co kilka miesięcy.

Kulinarny Lwów jest jak wielki, buchający kocioł, z którego wydobywają się wciąż nowe smaki, idee,
pomysły. Do paleniska dorzucają szefowie kuchni, restauratorzy, ale także rzesza aktywistów, badaczy
kulinarnych tradycji, ekspertów i dziennikarzy.

Turystom z Polski miasto nad Pełtwią oferuje wyjątkową przygodę historyczno–kulinarną. Podróż do
smaków, dań, które niegdyś także w Polsce były znane i popularne, a teraz stały się zapomniane. We
Lwowie odkrywa się je na nowo, pielęgnuje, są dostępne dla każdego, kto tylko chce spróbować, często w
lokalach wprost nawiązujących do tradycji międzywojennej, czy dawniejszej. Za te możliwości
powinniśmy być lwowianom szczególnie wdzięczni.

[Chirimoya](/img/filiks (1).jpg)
 Flaczki u „Kumpla”

Miasto, w którym mówiło się jednym językiem jest nudne, a we Lwowie rozmawiano po ukraińsku,
polsku, jidisz, niemiecku, ormiańsku, węgiersku i w innych językach. To samo można powiedzieć o
tradycjach kulinarnych. Stąd bierze się fenomen kulinarny miasta. Specyfikę kuchni lwowskiej w kilku
zdaniach potrafił oddać historyk z Uniwersytetu Lwowskiego, prof. Igor Lilo:
„Kuchnia lwowska to zaskakująco dziwna mieszanka tradycji ukraińskiej, polskiej, żydowskiej i
ormiańskiej, którą schludni i skrupulatni Austriacy doprawili oszałamiającymi aromatami
śródziemnomorskimi, uporządkowali i sklasyfikowali. Dlatego ta kuchnia jest wyjątkowa. Jednak mimo
swojego wyrafinowania i oryginalności stara się bazować na lokalnych produktach, tradycjach i pamięci
historycznej”.

Nie jest jednak Lwów historyczno–kulinarnym skansenem, gastronomicznym parkiem tematycznym.
Wprost przeciwnie, dynamika tego miasta jest niezwykła. Znajdziemy więc zarówno twórcze podejście
do kulinarnych tradycji, jak też wysokiej klasy kuchnie autorską. Niezależnie, jak dużym budżetem
dysponujemy, znajdziemy coś dla siebie. Możemy tu spróbować tradycyjnej kuchni lwowskiej i
galicyjskiej, potraw, które przywędrowały tu z krajów dawnego Związku Radzieckiego, propozycji
utalentowanych i kreatywnych mistrzów kuchni. Wszystko w znakomitym wydaniu. Lwów, w którym
kawę pija się od ponad 200 lat, jest też, a może przede wszystkim, miastem kawiarni i cukierni. Miasto w
znakomitym stylu powróciło też do tradycji piwowarskich, głównie za sprawą znakomitych piw
kraftowych.

Lwów zmienił się w czasie wojny, ale ona nie zmieniła miasta. Kulinarny Lwów, zwłaszcza w pierwszych
tygodniach wojny to inny front walki z najeźdźcą. Trzeba było zapewnić posiłki uchodźcom, żołnierzom.

Cała gastronomia stanęła na posterunku, a miasto starało się żyć normalnie, choć poczucie zagrożenia
było realne.

Życie musi jednak toczyć się dalej. Po pierwszych miesiącach przyszła kolej na normalne życie. We
Lwowie to już taka tradycja, że podczas różnych wojen, okupacji, których historia miastu nie oszczędziła,
życie toczy się najzwyczajniej jak to możliwe.

![Chirimoya](/img/piwoiks.jpg)

O książce

Piotr Janczarek

**Smaki Lwowa. Kulinarna biografia miasta**

Wydawnictwo Lira, 2023 r.

„Smaki Lwowa” nie są książką kulinarną, przewodnikiem, choć znajdziemy w niej przepisy kucharskie i
opisy miasta. Przede wszystkim są opowieścią o mieście, tym historycznym i współczesnym. Jest to rzecz
o mieście widzianym zza kawiarnianych czy restauracyjnych stolików, a to ważny punkt obserwacji.
Poznanie Lwowa bez jego tradycji kulinarnych, współczesnego życia kulinarnego, będzie niepełne,
fragmentaryczne, ubogie. Lwów trzeba chłonąć wszystkimi zmysłami.
Książka jest podróżą do smaków, dań, które niegdyś także w Polsce były znane i popularne, a teraz stały
się zapomniane. Jeśli więc chcemy posmakować tradycyjnych potraw, które niegdyś gościły na polskich
stołach, a dziś nieco zanikły, trzeba przyjechać do Lwowa. Dzięki temu miastu, kucharzom, pasjonatom i
dziennikarzom, odkrywając i smakując tradycje Lwowa i Galicji poznajemy także nasze dziedzictwo. Za
to powinniśmy być wdzięczni współczesnym lwowianom.

Fragmenty książki

Przed południem padał deszcz, a potem znad Lewandówki wyszło blade słońce (każdy wie, że słońce we
Lwowie budzi się nad Lewandówką). I jak gdyby onieśmielone własnym tupetem ukryło się za dwiema
niewielkimi chmurkami.
Mokre kostki brukowe ulic pobłyskują delikatnie w jego promieniach. Czas udać się na Rynek, na ulicę
Szewską, do restauracji na- zwanej na cześć jednej z najbardziej ikonicznych marek dawnego Lwowa —
wódki J.A. Baczewski. „Rzecz wiadoma, że mój dziad dożył do stu czterech lat. Gdyby Baczewskiego pił,
to do dziś by żył”1.

Wchodzimy.

Pani przy stoliku witającym uśmiecha się do nas, ale jakby trochę zakłopotana. Jakby chciała powiedzieć:
„Hola, hola, drodzy państwo, a rezerwacja jest?”. Nie ma. Niby wiedzieliśmy, ale to listopad, środek
tygodnia, więc może? Nie może. Wolny stolik będzie za półtorej godziny.

— Chodźmy gdzieś na jakieś czekadełko — rzuca A.

Nie ma tego złego, co by na dobre nie wyszło.

Nadchodzi wreszcie nasza kolej i kelner prowadzi nas do stolika, do salki na górze.
Baczewskość przejawia się tu na każdym kroku: flaszki z trunkami, flaszki po trunkach, stare zdjęcia,
dawne plakaty i reklamy produktów. Powiedzieć, że Baczewski był tak lwowski, jak Wedel warszawski,
to powiedzieć za mało. Lokal jest urządzony w stylu przedwojennej eleganckiej restauracji. Z głośników
akurat płynie To ostatnia niedziela w wykonaniu Mieczysława Fogga.
— Co my tu mamy? — A. aż zaciera ręce na widok menu. Kelner zachęca do kieliszka pomarańczówki
na dobry początek. Ale mają tu także czystą monopolową, wiśniówkę, porzeczkówkę, morelówkę. —
Skąd to dobro pochodzi? Marka wiadomo, ze Lwowa,
ale produkty?

— Z Austrii, panowie. — Kelner uśmiecha się zagadkowo. Zacznijmy od początku. W 1782 roku Lejb
Baczeles zakłada wytwórnię wódki we wsi Zniesienie na przedmieściach Lwowa. Dwa lata później
wytwórnię przejmuje jego krewny Leopold, który nazywa się już Baczewski.
Zaiste była wstrętna, tamta wódka, nie pomarańczówka. Ta jest doskonała.
Leopold Baczewski postanawia podły trunek wnieść na salony. Jednak najpierw musi zrewolucjonizować
produkcję, inwestując w nowoczesność. Dzięki, między innymi, nowej technologii rektyfikacji spirytusu
jego wyroby wyróżniają się czystością i łagodnością smaku.
— Wódka musiała być wtedy wstrętna, jak nie przymierzając Bałtycka w czasach PRL-u — zauważa A.
— Pijali ją chłopi i nie chodziło o zaspokojenie potrzeb smakowych. Dla wyżej postawionych były wina,
miody — dodaje, a na jego twarzy pojawia się rozkoszny uśmiech po kolejnym łyku pomarańczówki.(...)
(...) — Co oznacza J.A. na butelce, przed nazwą Baczewski? Coś jak Ja, Klaudiusz? — interesuje się A.,
który od dobrych kilku minut wpatruje się w etykiety na flaszkach stojących na półkach.
Zapytajmy znawcę. Któż będzie lepszym źródłem informacji niż Paweł Gorczyca, dyrektor zarządzający
A.G. — J.A. Baczewski (w Polsce)? Łączymy się z panem dyrektorem.
— Otóż, panowie, inicjały J.A. w dzisiejszym logotypie firmy wywodzą się od Józefa Adama
Baczewskiego, prawnuka założycie- la firmy, który objął jej kierownictwo w 1885 roku — odpowiada
Gorczyca.
— Cóż on takiego zrobił dla firmy? — dopytuje się A.
— Ulepszał ją, modernizował, ale wprowadził też nowoczesny marketing i design opakowań. Od jego
czasów wódkę Baczewski sprzedawano w przejrzystych kryształowych butelkach i karafkach o
futurystycznych kształtach. Firma zbierała nagrody na wszystkich najważniejszych wystawach, niemal na
całym świecie — uzupełnia nasz ekspert.(...)
(...) Jak przestrzegał pewien Lejzor ze Lwowa: „Po dwudziestoczterogodzinnym poście nie należy od
razu rzucać się na jedzenie. Trzeba odczekać jakieś siedem minut”. My, dyskutując o Baczewskich,
odczekaliśmy już pół godziny. Co nas powstrzymywało? Otóż o tej właśnie porze miała się zjawić w
Baczewskim — i zjawiła — pani Marianna Duszar, znana bardziej jako Pani Stefa.

Kim jest nasza gościni? Najkrócej można powiedzieć, że jest we Lwowie tym, kim Robert Makłowicz w
Krakowie. Jest też kulinarną archeolożką wydobywającą ze wszystkich możliwych źródeł wiedzę o
tradycjach kulinarnych i dawne przepisy. Popularyzuje je na swoim blogu, w książkach. Prawdziwy
autorytet w tej dziedzinie. Pani Stefa — to na pamiątkę jej babć, które nosiły to bardzo lwowskie imię
(zresztą Marianna też jest bardzo lwowskie) i znakomicie gotowały.
Siedzimy w restauracji specjalizującej się w kuchni galicyjskiej. Będziemy się zastanawiać, czym owa
kuchnia tak naprawdę jest. Pojęć „kuchnia galicyjska” i „kuchnia lwowska” można zwykle używać
zamiennie, choć niekiedy bywają różnice.(...)

XXXX

(...) Od drugiej połowy XIX wieku bywanie w kawiarniach staje się dla wielu lwowian stylem życia,
codziennością. W kawiarni zaczyna się dzień i często tam się go kończy. W czym tkwi fenomen tego
zwyczaju? Mayen, szukając odpowiedzi, cytuje niejakiego Fritza ze słynnej wiedeńskiej Café Museum:
„Kawiarnia to spotkanie, którego się sobie nie wyznacza, ale na które się przychodzi! Scilicet: Spotkanie
nie tylko z innymi, ale i jedyna możliwość swobodnego spotkania z samym sobą — jedyna możliwość
nieskrępowanego «przyjścia do siebie»”7.
Większość lokali w początkach kawiarnianego boomu była małymi knajpkami, gdzie przychodziło się
wypić kawę i poczytać gazety. Dostępność gazet i czasopism to ważny powód bywania w kawiarniach.
Przychodziło się często samotnie, a bywali tam wyłącznie mężczyźni. Jak zauważa Mayen, kawiarnie
wiedeńskie we Lwowie występowały w trzech odmianach: dla samotników, towarzyskiej i branżowej. W
tych ostatnich spotykali się przedstawiciele różnych profesji, głównie w celach biznesowych. Taką
kawiarnią „wszech interesów” była Wiedeńska, lokal wszelkich branż, od nafciarskiej po aktorską.(...)
(...) Stałymi bywalcami kawiarń byli przedstawiciele lwowskiej bohemy. Im byli ubożsi, tym dłużej w
nich przesiadywali. Kawiarnia stanowiła idealną przestrzeń dla poety czy publicysty potrzebującego
kontaktu z innymi twórcami, światłego towarzystwa, źródła natchnienia. Warunki mieszkaniowe często
mieli fatalne — wilgotne nory bez światła, ogrzewania — kawiarnia zaś zapewniała wszystko: wygodne
krzesła, ciepło, światło, ludzi, ucieczkę od szarej rzeczywistości, możliwość normalnej pracy w
cywilizowanych warunkach. I to za cenę filiżanki kawy.(...)

XXXX

(...) Jest jeszcze jeden lokal, który chciałbym Państwu pokazać. On również opowiada historię, ale inną.
Opisuję ją poniżej. Bywam w nim regularnie od kilkunastu lat. To niewielka Wirmienka, czyli Ormianka,
przy ulicy — oczywiście — Ormiańskiej (Wirmeńskiej), w ormiańskim kwartale Starówki. Kawiarnia,
jak już wiemy, to nie taki sobie zwyczajny lokal. To także tradycja, tożsamość, bywało, że obszar
wolności. Na ścianach Ormianki wiszą oprawione czarno- -białe zdjęcia hippisów — a może późnych
hippisów? — nie jakichś amerykańskich czy berlińskich, ale tutejszych, lwowskich, jej stałych gości.
Hippisi w Związku Radzieckim? Owszem, bywali.

Ormianka została otwarta w 1979 roku i od początku była miej- scem spotkań lwowskiej bohemy,
inteligencji i innych niepokornych. Tutaj nad filiżanką kawy z tygielka, nad czymś mocniejszym, w
oparach papierosowego dymu brodaci faceci i dziewczyny w spódnicach do samej ziemi lub tradycyjnych
ukraińskich strojach dyskutowali na tematy, o których nie mówiło się gdzie indziej. O ukraińskiej

kulturze, tradycjach, tożsamości, o Lwowie. Zapewne dyskutowano też o filmach Wajdy, o nowych
książkach w polskiej księgarni w kamienicy Spreichera obok pomnika Mickiewicza.
Lwowska inteligencja, studenci, a przede wszystkim twórcy kontesto- wali sowieckie porządki,
prymitywizm i prowincjonalizm, jakiego do- świadczało w tamtym czasie najbardziej prozachodnie
miasto Ukrainy. Nonkonformizm manifestowali ubiorem, stylem bycia, kulturalnymi aspiracjami.
Aleksandra Matyukhina wspomina, że hippisi pojawili się w mieście w połowie lat sześćdziesiątych;
wtedy była ich garstka, ale naśladowców mieli już całkiem sporo17. Lwów stał się bardziej koloro- wy, a
od lat siedemdziesiątych coraz intensywniej manifestował swój sprzeciw w życiu codziennym. Nie było
to łatwe, groziło represjami ze strony władz i niemal codziennymi konfrontacjami z dziaderstwem.
Inteligencja zwracała się ku ukraińskiej tożsamości, kulturze, ale także ku miejskiemu stylowi życia,
jednocześnie akcentując przynależność do Europy. Lwów był już kiedyś jej częścią, o czym chętnie
przypominano.

Magiczne otoczenie dawnego ormiańskiego kwartału nastrajało do rozmów o bajkowym Lwowie, mieście
istniejącym w pragnieniach i wyobraźni, zupełnie innym niż sowiecka rzeczywistość wokół, jakże
niepasująca do ulic i domów starego grodu.
Wróćmy jednak do samej kawiarni. Kilka lat temu zmienił się bardzo wystrój wnętrza. Jest „ładniejszy”,
choć w tym przypadku to nie komplement. Specjalnością lokalu od samego początku istnienia jest kawa
parzona w tygielkach, na piasku — po ormiańsku. Nazwa zobowiązuje. Ponadto dostaniemy tu tradycyjne
galicyjskie ciasta i torty.
Wystrój się zmienił, ale lokalem zarządza i parzy kawę wciąż ta sama miła pani. Ciągłość została
zachowana. Ceny są umiarkowane. Zamawiam tu zwykle stały zestaw: kawę z tygielka, gęstą i
aromatyczną, strudel lub sernik i lampkę mojej ulubionej brandy z Zakarpacia. Znakomicie się
komponują, nic ująć, nic dodać (no, chyba że drugą lampkę Zakarpackiej).(...)

![Chirimoya](/img/moskalik.JPG)


![Chirimoya](/img/Wiriks.JPG)
zestaw w Ormiance